Ci turu Yàlla, Yërëmaakoon bi, Jaglewaakoon bi.
Alif, Laam, Miim.
Téere bii amul sikk ci ne, ag juba ci nekk guy soxal way-ragal Yàlla yi.
Ña gëm ci kumpa te di farlu ci julli te di joxe, ci li ñu leen xéewale.
Ña gëm lañu wàcce ci yaw ak lañu wàcce woon mu jiitu woon te ñu amug wóolu ci dikkug Bis-pénc ba.
Ñooñoo nekk ca njub ga tukkee ca seen Boroom, te ñoom ñoo texe.
Ñi weddi, nga waar leen ak ñàkk leen waara yem ci ñoom : duñu mësa gëm.
Yàlla fatt na seeni xol ak seeni nopp ; muuraay nekk na ca seeni gët ; mbugal mu metti danaleen dal.
Amna ci nit ñi, ñu naan : "Gëm nañu Yàlla ak Bis-pénc ba ! " te gëmuñu dara.
Dañuy jéema nax Yàlla ak way-gëm ñi; waaye naxuñu ludul seen bopp, te yëguñu ko.
Jàngoroo nekk ci seeni xol (gog sikki-sàkk ak ug naaféq), faf Yàlla yokk leen jàngoro. Mbugal mu metti danaleen dal ngir seenug weddi.
Bu ñu leen waxee : " Buleen di yàq ci suuf si ", ñu ne : "ñun way-defar lañu ! "
Déedéet, ñoom ñooña ay yàq-kat lañu, te yëguñu ko.
Bu ñu neleen : "Gëmleen ni nit ñi gëmee", ñu tontu ne : "Ndax dañuy gëm ni dof yi di gëmee ? " Déedéet, ñoom ñooy diy dof, te xamuñu ko.
Bu ñu dajeek way-gëm ña, ne : "Gëm nanu" ; waaye bu ñu wéetee ak seeni (Séytaane naaféq yi), ne : "ñook yéena ànd ; ñun dañuy yejji [jullit ñi] rekk".
Yàllaa nga leen di yejji, di leen gëna yàggal ca seen mbeewte googu, ñuy deŋŋi-deŋŋi ak seen ngumbaag xol.
Ñooña ñoo di ña jaay njub jënde ci réer, seen njaay mooma amul tono. Te it gindikuwuñu.
Seen niróole mi ngi demee ni ku taal taalamn, ba janeer ba leeraale la ko wër, Yàlla fay leer ga, bàyyi leen cig lëndëm ba gisatuñu dara.
Dañoo tëx, luu, gumba, ba duñu mëna dellusi (cig njub).
Walla [seen niróolee ngi deme ni] waame wu tukkee asamaan ànd ak lëndëm aki dënnu aki melax, ñu saañ seeni nopp ak seeni waaroom ngir baña dégg kàddu ya ngir ragal dee ;Yàlla Aji-peeg la yéefër ya.
Melax ga xaw naa yuri seeni gët : saa su leen leeralee [yoon wa] ñu dox ca leer ga ;saa su lëndëmee ñu taxaw. Bu neexoon Yàlla mu tëxloo leen, gumbaloo leen, Yàlla amna kàttanu def lu ne.
Yéen nit ñi ! Jaamuleen Boroom bi leen bind, yéen ak ñi leen jiitu, ndax ngeen ragal ko. [Fegu] ci mbugalam.
Moom mi def suuf nekk laltaay ci yéen, asamaan si di seen téeg ; te mu wàcceel leen ndox mu jóge asamaan, génne ca ay meññeent yu mu leen wërsëgal, bu leen sàkkal Yàlla moroom te xam xéll [ne loolu jaaduwul].
Bu ngeen amee sikki-sàkka ci lii ñu wàcce ci Suñu jaam bi, indileen saar wu mel ni moom [Alxuraan] te sax ñaanleen ndimbal ñi ngeen di jaamu ba jaamuwuleen Yàlla, ndegam dëgg la ci yéen.
Bu ngeen ko deful, te du ngeen ko mëna def mukk, na ngeen ragal safara soo xam ne matt ma koy xamb nit la aki xeer, te way-weddi ya lañu koy xaaroo.
Na nga bégal ña gëm tey jëf jëf yu sell, [xamal leen] ne am nañu àjjana joo xam ne ay dexa ngay daw ca suufam ; saa su ñu leen xéewalee ci ay meññeet, muy lañu leen wërsëgale, ñu naan: "Lii dey masoon nañu cee xéewlu ca bu jëkk [ca àddina]". Fekk dañu leena jox lu nurook [la ñu xamoon ca àddina]; ñeel na leen it ca àjjana jooju ay jabar [ soxna] yuñu laabal [ci bépp ayib], te ñoom dañu fay béel.
Yàlla du kersawu ci joxe misaal mu mu mëna doon : ci aw yoo walla ci lu ko ëpp ; ñi gëm ñoom xam nañu ne loolu mooy dëgg ; yéefër yi ñoom dañuy wax naan "Moo lan la Yàlla namm ci léeb wii ? " . Dana ca réeral ñu bari, Dana ca jubal it ñu bari ; waaye du ci réeral ñu dul saay-saay sa,
ñooy ña nga xam ne dañuy firi kóllareg Yàlla ginnaaw ba mu fasoo ba noppi te di dog la Yàlla digle ñu jokkale ko [ag mbokk]. Te ñiy yàq ci suuf si. Ñooña ñooy ña yàqule.
Naka ngeen di weddee Yàlla te ngeen doonoon ñu dee, Mu dundal leen ? Danaleen rey ; danaleen dekkalaat ngeen dellu ca Moom.
Moom moo leen sàkkal lépp lu nekk ci suuf si, daldi jublu ci asamaan si def ko mu nekk juróom-ñaari asamaan . Te moom nag lépp la xam.
Fàttalikul ba sa Boroom waxee Malaaka ya, neleen: "Man dey damaa namma def ci suuf si ag kilifa[kuutaay]. Ñu toontu ne ko : "Moo ndax dangay def ci suuf si koo xam ne dafa ciy nekk di yàq, di tuuri dereet, te ñun ñu ngi lay sàbbaal, di la sant te di màggal sag sell ? " – Yàlla neleen : "Xam naa lu ngeen xamul ! ".
Mu jàngal Aadama turi lenn lu ne, ba noppi won ko Malaaka ya, neleen : "Wax leen ma turi yëf yii, ndegam ñu dëggu ngeen ! ".
– Malaaka ya ne ko : "Tuddu nañu sa sell gi ! Amunu benn xam-xam ludul loo ñu xamal. Ndax Yaw yaay ki xam, Yaay ki xereñ".
– Mu ne : "Aadama xamal-leen seeni tur ; " Ba mu leen xamalee seeni tur, Yàlla neleen : "Ndax dama leena waxuloon ne Man xam naa kumpag asamaan ak suuf si, te it xam naa xéll li ngeen feeñal ak li ngeen doon ñëbb ? "
[Fàttelikul] Ba ñu nee Maalaaka ya sujjóotleen ci Aadama, ñu sujjóot ba mu des Ibliis, dafa lànk rëy-rëylu daldi bokk ca way-weddi ya.
Ñu wax ne ko : "Yaw Aadama dëkkal ci àjjana yaak sa soxna, ngeen di fa lekkee na mu leen neexee, ca fa mu leen soobee ; te bu leen jege garab gile : kon dey ngeen bokk ci way-tooñ ña".
[Séytaane] tarxiisloo na leen, génneleen fa ñu nekkoon. ñu neleen : "Wàccleen ; di noonuwante. Te itam dangeen am ci kaw suuf ay dëkkuwaay aki jumtukaay as ndiir".
Aadama jot na baat ya [baati tuub] bawoo ca Boroomam, Mu daldi ko jéggal, ndax Moom moo di Jéggalaakoon bi, di Jaglewaakoon bi.
ñu neleen : "Wàccleen yéen ñépp ! Buleen dummóoyu njub gi jóge ci Man, ñi topp sama njub duñu am lu ñu ragal te duñu jàq [ëllëg]".
Ña weddi te fenloo Suñuy tegtal, ñoom ñooy dëkk Safara te ñoom dañu fay béel.
Yéen [Bani-Israayiil] ñi sëtoo ci [Yanqóoba], fàt talikuleen Sama xéewal gi Ma léen xéewaloon. Nangeen matal Sama kóllare, kon Danaa matal seen gos. Buleen ragal kudul Man.
Nangeen gëm li Ma wàcce, te muy dëggal li ngeen yore ; buleen doon ñi ko jëkka weddi. Buleen jaay samay laaya ak njëg gu néew. Te nangeen ma ragal Man doŋ.
Buleen jaxase dëgg ak caaxaan, di nëbb dëgg te fekk ngeen xam ko xéll.
Nangeen fonk julli, di joxe asaka, te di rukkoo ànd ak way-rukkoo ya. [Jullig mbooloo, di julli ci biir jàkka yi].
Moo ndax da ngeen di digal nit ñi li baax, fàtte seen bopp, te yéen jàng ngeen Téere ba ? Moo ndax dangeen dul xel-lu ?
Nangeen di dimbandikoo muñ ak Julli : loolu lu diis la ci ku bokkul ci way-ragal Yàlla ña,
ña nga xam ne daleena wóor ne danañu dajeek seen Boroom te ca Moom lañuy dellu.
Yéen ñi sëtoo ci Yànqooba, fàttalikuleen Sama xéewal gi Ma leen xéewalee woon, te Man ma defaloon leen ngëneel ci kaw nit ñépp.
Ragal-leen bis boo xam ne bakkan du fa jariñ dara beneen bakkan ; te duñu ko nangul rammu ; duñu ko nangul njote. Te deesuleen dimbali.
[Fàttalikuleen], ba ñu leen musalee ci waa kër (Firawna), tegoon nañu leen mbugal mu ñaaw : ñuy rendi seeni doom yu góor ya, di bàyyi ñu jigéen ña. Nekkoon na ci loolu nattu bu réy bu bawoo ca seen Boroom.
[Fàttalikuleen], ba ñu leen xaralee géej ga ! Te Ma musal leen, labal gaa ñi [Firawna], ngeen na ca jàkk di leen gis.
[Fàttalikuleen], ba ñu dëelanteek Muusaa ñeen-fukki guddi ! Te ngeen jaamu yëkk wa ginnaawam, ngeen di way-tooñ.
Ginnaaw ga, ñu baal leen ndax ngeen gërëm [seen Boroom].
[Fàttalikuleen], ba ñu joxee Muusaa Téere ba ak Àtte yay téqale [dëgg ak fen] ndax ngeen gindiku.
Ak ba Muusaa waxee aw nitam : "Samaw nit, yéen tooñ ngeen seen bopp ci li ngeen jaamu yëkk wa. Na ngeen baalu seen Boroom; te ngeen reyante yéen [ñi bokkoon ci moy Yàlla googu] : Looloo gën ci yéen ca seen Boroom" !... Kon mu jéggal leen ndax moom mooy Jéggalaakoon ba, di Jaglewaakoon ba !
Ak ba ngeen waxee ne : " Yaw Muusaa, duñu la gëm ba bañuy gis Yàlla ne jàkk ci Moom" !... Faf xaacu ga fàdd leen, ngeen di gis loolu.
Topp ñu dekkal leen ginnaaw ba ngeen deewee, ndax Yàlla ngeen di sant [seen Boroom].
ñu keral leen aki niir, wàcceel leen lem aki picc [yu tuddu gëméen], neleen : - "Lekk leen ci lu sell lii ñu leen xéewale ! " - Ñoom daal seen bopp lañuy tooñ, waaye du ñun lañuy tooñ.
[Fàttalikuleen it], ba ñu leen waxee ne : "Dugguleen ci dëkk bii, lekk ci fu leen neex cig yaatu ; te ngeen jàll buntu bi ànd ak toroxlu te nangeen ñaan Yàlla mu seppi seeni bàkkaar ; [Su ngeen ko defee,] ñu jéggal leen seeni ñaawtéef, Danañu dolli way-rafetal ña aw yiw.
Tooñkat ya weccee baat ya ñu leen waxoon, ak yeneeni baat yu wuuteek yooya, ñu daldi wàcce ca way-tooñ ña mbugal mu bawoo asamaan ngir lañu nekkoon di saay-saay [su génn diine].
[Fàttalikuleen], ba Muusaa di sàkkul aw nitam ndox, ba ñu waxee ne : "Dóoral xeer wi ak sa yat wi." Fukki bëti ndox ak ñaar ballee na ca, giir gu nekk xam na fa muy naanee ! - "Lekkleen te naan ci xéewa li Yàlla yi ; te buleen dox ci suuf si di way-yàq".
[Fàttalikuleen], ak ba ngeen nee : "Yaw Muusaa, ñun mënatunoo muñ [di lekk] wenn ñam rekk. Ñaanal ñu sa Boroom luy sax ci suuf si ciy fuytéef : xaal, laaj, sëb ak soble ! " - Mu neleen : "Ndax dange en di weccee lu yées ak li gën ? Wàccleen ci menn réewu teeru ; dangeen fa am li ngeen di laaj ! ". Saddeef na leen toroxte ak ñàkk ; ñu sóobu ci merum Yàlla. Ndax lañu nekkoon di weddi kàdduy Yàlla ya, di rey Yonent ya ci ludul dëgg, ngir moy Yàlla ci lu jéggi dayo.
Ña gëm ak ña di Yaxuud, aki Nasraan, aki Saabiina, ku ca settantal ba dëddu la mu jàppoon, gëm Yàlla ak Bis-pénc ba, gëm Muxammad tey jëf lu yiw , danañu fekk seen pey ca Yàlla ; te duñu tiit te duñu jàq.
[Fàttalikuleen], ba ñu jà ppee seen kóllare te ñu yékkati doj wa mu tiim leen, te Ma neleen : "Jàppleen li Ma leen jox ànd ca ak dëgg te na ngeen màggal li ne [ca Téere ba] ndax Yàlla ngeen ragal seen Boroom ! "
Topp, ngeen dëddu ginnaaw loolu, bu dul koon xéewali Yàlla ci yéen ak yërmaandeem, kon dangeen bokk ca way-yàqule ña.
Wallaaxi xam ngeen ña jalgati woon ci yéen ca Gaawu ba. Tax ñoom ñooñu ñu neleen : "Nekkleen di ay golo yu ñu beddi ! "
ñu def ko muy mbugal, mu nekk luy waar ñi teew ak ñay ñëwi ca seen ginnaaw te di waaraateb way-gëm ña.
(Fàttalikuleen,) ba Muusaa waxee aw nitam : "Yàlla digal na leen ngeen reyu nag". Ñu ne ko : "Moo ndax danga ñuy ñaawal ? ". Mu ne : "Yàlla na ma Yàlla musal ci bokk ci way-réer ña ".
Ñu ne : "Ñaanal ñu sa Boroom mu leeral ñu luy meloom". - Mu ne : "Naka Moom nee na : nag wa du wu màggat, du aw sëll, dafa digg-dóomu. Def leen li ñu leen sant".
- Ñu ne : "Ñaanal ñu sa Boroom mu leeral ñu luy mel oom". - Mu ne : "Naka Moom nee na: nag la wu gel, wu fees, woo xam ne dees na beg ci xool ko .".
- Ñu ne : "Laajal ñu sa Boroom mu leeral ñu ñu mu mel, ndax nag yi dañoo bari ci ñun. Te bu soobe Yàlla danañu gindiku [Jëfe ndigalam]".
– Mu ne moom nag : "Nee na, nag la wu ñu bayloowul suuf si, du buy suuxat mbay, bu amul benn laago la te wenn melo la". - Ñu ne ko : "Agsi nga ci dëgg gi! " Ñu rendi ko te xawoon nañu koo baña def.
[Fàttalikuleen] Ba ngeen reyee bakkan te ngeen jiiñante ko!... Te Yàlla génne la ngeen doon nëbb.
ñu ne : "Dóorleen ko lenn [Lu bokk ci nag wi]". - Noonu la Yàllay dekkalee ñi dee te danaleen won ay kéemaan ndax ngeen xel-lu.
Topp, seeni xol wow ginnaaw loolu [dëgër] ba mel ni xeer mbaa lu ko gëna tar wowa ay ; Ndax ci xeer sax ndox dana ca ball, te amna ci xeer yi yuy xar ndox génn ca, amna ci yuy rot ngir ragal Yàlla. Te Yàlla du ñàkka seetlu li ngeen di def.
- Moo ndax, dangeen xeemeem [,Yéen jullit ñi,] Yaxuud yi wóolu leen? Te amna ci ñoom kurél boo xam ne déggoon nañu waxi Yàlla, ba noppi soppi ko ginnaw ba ñu ca xalaatee ba xam ko.
- Bu ñu dajeek ñu gëm, ne : "Gëm nañu" ; te bu ñu wéetee ñoom doŋŋ, naan : "Ndax dungeen waxtaane li leen Yàlla xamal, ñu mën caa sukkandiku [ñoom jullit yi] di dàggeek yéen ci seeni [mbiri] Boroom ! Moo ndax dangeen dul xel-lu ? ".
- Moo ndax dañoo xamul ne Yàlla xam na la ñuy nëbb ak la ñuy feeñal ?
Amna ca ñoo xam ne mënuñoo jàng, xamuñu téere ba ludul ay fen yu nekk ay njort doŋŋ.
Alkaande ñeel na ñay bind téere ba, ba noppi naan lii ca Yàlla la jóge ndax mën caa jële njëg gu néew ! - Alkaande ñeel na leen ngir la ca seeni yoxo bind, ñeel na leen ngir lañu ca fàggu [ci alal] !
Wax nañu ne : "Safara duñu laal ludul ay bis yu ñuy waññi ! ". Neeleen : "Moo ndax dangeen cee déggook Yàlla - te Yàlla du wuute ab digam ; - walla dangeen di wax ci Yàlla lu ngeen xamul".
Axakay ! Ku def jëf ju bon ba ay ñaawtéefam mëdd ko, ñooña ñooy ñay dëkk Safara te dañu fay béel.
Waa ye ñi gëm te def jëf yu sell [Farataak Sunna] ñooña ñoo di ñay dugg Àjjana, dañu fay béel.
[Fàttalikuleen], ba ñu wóllaranteek (Banii-Israayiil) neleen : buleen jaamu kenn kudul Yàlla, te nangeen rafetal seeni jëf jëme ci seeni ñaari waajur, seeni jegeñaale, jirim yi, way-ñàkk ñi, te ngeen waxal nit ñi wax ju rafet ; ngeen fonk julli te génne asaka, ba noppi ngeen dummóoyu ! - Ba mu des ñu néew ci yéen, ngeen di way-dëddu [lu baax].
[Fàttalikuleen], ba ñu wóllaranteek yéen ne buleen tuur seeni deret, buleen génneyante ci seeni kër. Ngeen nangu te seede ko.
Ba noppi ngeen rey aw nit, ci seen biir, am ca ab kurél bu ngeen génne seeni kër, ngeen dimbalante ci ay bàkkaar ak ug noonuwante. Te bi ngeen leen jàppee ci xare di leen fayloo ag njot te di leen génne te loolu araam na ci yéen. Ndax dangeena dëggal lenn téere ba weddi la ca des ? Kuy def loolu ci yéen, dara du doon peyam ludul toroxte ci dundug àddina, te Bis - pénc ba dees na leen delloo ci gën jaa tari mbugal, Yàlla dey nekkul Kuy ñàkka seetlu li ngeen di def.
Ñooña ñooy ña jaay àllaaxira jënde ko àddina. Duñuleen woyofal mbugal ma. Te deesuleen dimbali.
Bir na, ne jox Nañu Muusaa Téere ba ; ñu toxal ginnaawam ay Yonent. Te jox Nañu Iisaa doomu Maryaama ay kéemaan yu leer te dëgëral ko, ak ruu gu sell [Jibril]. Ndax saa yu leen ab Yonent dikkalee [Sant leen] lu neexul seen bakkan, ngeen rëy-rëylu ? Ngeen weddi ab kurél, rey ab kurél [ca ñoom Yonent ya].
Ñu naan : "Suñuy xol muuru na [ci li Yonent bi wax]" - Li am ba des moo di Yàlla rëbb na leen ci sababus seenug weddi, te néewaana bu ñu gëmee.
[Fàttalikuleen] ba leen ab Téere dikkalee, jóge ca Yàlla, di dëggal lañu yor, - fekk lu jiitu loolu daan nañu ñaan noteel ci yéefër yi, - te ba lañu xamoon [te daan ko séenu] egsee ca ñoom, dañu koo weddi. Rëbbum Yàlla dal na yéefër yi !
Bon na, lañu jaayee seeni bakkan ! Ba tax ñu weddi la Yàlla wàcce ngir bew, te iñaan ci li Yàlla wàcce ngënéelam ci ku ko soob ciy jaamam. Ba daldi nañuy mer bay fuuñ-fuuñi, te yéefër yi am nañu mbugal muy toroxale !
Bu ñu leen waxee ne : "Gëmleen li Yàlla wàcce", Ñu ne : "Gëm nañu li ñu wàcce ci ñun". Te ñoom weddi nañu la ñëw ginnaawam te muy dëggal lañu yore. - Neel : "Lu taxoon ngeen rey ay Yonentiy Yàlla, ca bu jëkk ndegam gëm ngeen ? ".
Wóor na céŋŋ ne Muusaa digaloon na leen àndak ay kéemaam yu leer. Ba noppi ngeen jaamu sëll wa ginnaawam, ngeen di way-tooñ.
[Fàttalikuleen], ba ñu wólleranteek yéen, te ñu yékkati doj wa mu tiim leen, [Ma neleen] : "Jàppleen te farlu ci la Ma leen jox te ngeen dégg [ndigal] ! ". Ñu ne : "Dégg nañu te bañ nanu". Nàndaleef na leen seeni xol sëll wa ngir seenug weddi. Neel : "Bon na li leen seen ngëm digal ci loolu ndegam gëm ngeen".
- Waxal ne : "Ndegam am ngeen kërug àllaaxira ca Yàlla, gu yéen doŋŋ jagoo waliis nit ñi, mébétleen dee kon ndegam ñu dëggu ngeen ! "
Duñu ko mébét mukk ngir la seen yoxo ya jëf [ci lu bon]. Yàlla ku xam la way-tooñ ña.
Wóor na ne danga leen fekk ñoom [Yaxuud ya] ñu nekk di ñu gëna xér ci nit ñi ci bëgg dundu, ak ci ñiy bokkaale. [Danga ca gis] ca ñoom ku ne siiw ñu guddal fanam junniy at. Waaye du ko soreel mbugal ma! Dundu gu gu ddu googu Yàllaa ngi ne jàkk ci li ñuy def.
Neel : "Ku noonu Jibriil it moom moo wàcce Alxuraan ci sa xol ci ndigalu Yàlla, muy dëggal la ko jiitu, mu di ag njub ak mbégte ci way-gëm ñi".
[Neel : ] "Ku weddi Yàlla ba noonu ko aki Malaakaam aki Yonentam ak Jibriil ak Miikaayil... Yàlla it di ab noonam rekk".
Bir na ne, wàcce Nañu ci yaw ay kàddu yu leer nàññ, yu kenn du ko weddi kudul ab saay - saay.
Moo ndax saa su ñu kóllaranteek [Yàlla] ab dëel, kurél ci ñoom firi ko? Li wér mooy li ëpp ci ñoom gëmuñu.
Ba leen Yonent bu jóge ca Yàlla dikkalee di dëggal lañu yor, gaa ya ñu joxoon ab Téere, ab kurél ca ñoom sànni Téereb Yàlla bi ca seen ginnaaw mel ni dañoo xamul !
Ñu topp nag la séytaane ya doon jàng ca nguurug Suleymaan. Weddiwul de, séytaane ya ñoo weddi : Daan nañu jàngal nit ña ag njibar ak lañu wàcce woon ca ñaari Malaaka ya ca (Baabil) (xaaruut ak Maaruut); te daawuñu jàngal kenn te waxuñu ko ne : "ñun dey danoo ànd ak sànje : kon book bul weddi de" ; mu am ñu jàng ci ñoom loo xam ne mën nañu caa téqale jëkkër ak jabaram. Te daawuñu mëna lor kenn ca njibar googule, ludul ci coobare Yàlla. Te it jàng nañu loo xam ne daf leen di lor te mënuleena jariñ. Xam nañu xéll ne ku jënde loolu [weccee ko ak waxi Yàlla] du am benn cër ca àllaaxira. Lañu jaaye seen bakkan bon na ! Cëy bu ñu xamoon !
Bu fekkoon ne ñoom dañuy gëm, te ragal Yàlla [kon mu gën ci ñoom fuuf]. Cëy bu ñu xamoon !
Éy yéen way-gëm yi ! Buleen di wax [sàmmoonteel ak ñun], deeleen wax : "Xool nu" ; te deeleen dégg [ndigal] ! Mbugal mu metti mooy dal ca kaw way-weddi ña.
Ña weddi ca ñoñ-téere ya ak way-bokkaale ya yéenewuñuleen, yiw wu bari ba bawoo ca seen Boroom, wàcc ci yéen, te Yàlla dana jagale yërmaandeem ku ko soob. Yàlla mooy boroom ngëneel yu màgg yi.
duñu folli jenn laaya walla ñu ginnaawal ko fàtteloo ko [nit ñi], te indiwunu bu ko gën mbaa mel ni moom. Xanaa xamoo ne Yàlla mën na lu ne ?
Xanaa xamuloo ne Yàlla moo di Boroom nguurug asamaan ak suuf si, te ginnaaw Yàlla amul keneen ku mëna doon seen kiiraay mbaa seen ndimbal ?
Am dangeen bëgga laaj seen Yonent na ñu laajee woon Muusaa ca bu njëkk ? Képp ku weccee ngëm ak weddi, réer na te wàcc na yoon wu njub wa.
Ñu bari ci ñoñ-téere [Yaxuud ak Nasaraan] nee nañu siiw ñu delloo leen cig kéefar ginnaaw seen ngëm ngir kiñaan gu sosoo seeni bakkan. Ginnaaw ba dëgg ga leeree nàññ ? Baal-leen te dummóoyuleen ba Yàlla agseek ndigëlam. Yàlla nag mën na lu ne !
Deeleen taxawee julli te di génne asaka. Lu ngeen jiital ci lu baax ngir seen bopp, dangeen ko fekk ca Yàlla, ndax Yàlla gu gis la li ngeen di def.
Wax nañu ne : "Kenn du dugg Àjjana kudul ku nekk (Yaxuud walla Nasaraan)". Loolu dey seen mébét la ño om. - Neel : "Indileen seenu lay, ndegam ñu dëggu ngeen".
Axakañ! ku wommatu ci topp Yàlla te muy rafetal, [topp, ci jëfe ndigal ak bàyyi yi Yàlla tere] kooku peyam ma nga ca Boroomam. [Ña mel ni ñoom] duñu tiit duñu jàq.
Yaxuud yi wax nañu ne : "Nasraan yi nekkuñu ci dara" ; Nasraan yi itam ne : "Yaxuud yi nekkuñu ci dara", te ñoom jàng nañu Téere ba ! Noonu la ña xamul di waxe. Yàlla dana àtte seen diggante ca lañu juuyoo bu Bis-pénc baa.
Ana ku gëna tooñ kuy tere, ca jàkkay Yàlla ja, ku cay tuddu Turam te di fexe luy yàq jàkka ja ? Ñooña waruñoo dugg ca [jàkka ja] te ànduñook am tiit. Am nañu gàcce gu rëy ci àddina, te it danañu am mbugal mu rëy ca àllaaxira.
Te Yàllaa moom Penku bi ak Sowu bi. Fu ngeen fi mëna jublu, kanamu Yàlla jublu na fa, Yàlla ku xam la ; Ku Yaatu la.
Wax nañu ne : "Yàlla amna doom" ! Tudd naa ag sellam[Soreel ko lu yellul ci moom] ! Li fi nekk moo di, Moom Yàlla moo moom lépp lu nekk ci asamaan yi ak suuf si te lépp ci jaamu ko la nekk.
Mooy Aji-sos asamaan yi ak suuf si ! Bu dogalee mbir du def ludul ne ko : "Nekkal", mu nekk.
Ña xamul wax nañu ne : "Lu tee woon Yàlla wax ak ñun, walla mu indil ñu keemaan" ? Noonu la ña leen jiitu woon waxee woon wax ju mel ni seen jos. Seeni xol niroo na. Leeral Nañu laaya ya ci nit ñoo xam ne wóolu lañu.
Yónni nañu la ci dëgg ngay bégal [ñi gëm ci dig leen Àjjana] ; te di xupp [ñi weddi ci mbugalum Safara] te deesula laaj dara [ëllëg ca àllaaxira loo wara layoo] ci mbiri waa Safara.
Yaxuud yi ak Nasaraan yi duñu bég ci yaw mukk li feek toppuloo seen diine. - Neel : "Njubug Yàlla mooy dëggi-dëggi njub". Boo toppee seen bànneex ginnaawal lañu la digal, ci xam-xam, doo am kenn ku la mëna sàmm, walla ndimbal ci [mbugalum Yàlla].
Ña nga xam ne jox Nañu leen téere ba [Alxuraan], danañu ko jànge na mu yelle, ñooña ñoo ko gëm. Ña ko weddi ñooy way-ñàkk ña.
Yéen Banii-Israayil, fàttalikuleen Sama xéewal yi Ma leen xéewale woon te Man ma defoon leen ngeen gënoon ci kaw mbindéef yépp..
Ragal-leen bis boo xam ne bakkan du fa jariñ dara beneen bakkan te deesu ko nangul njotu, rammu it du ko fa jariñ. Te duñu fa am ndimbal.
[Fàttalikuleen,] Ibraayma, ba ko Boroomam nattoo, ciy ndigal, mu matal leen, Mu ne ko : "Def Naa la njiit ci nit ñi". - Ibraayiima ne ko : "[Defal ko] it samay sët". Mu ne ko : "Sama kóllare du ma ci boole way-tooñ ña de".
[Fàttalikuleen], ba ñu defee Néeg ba muy delluwaayub nit ñi ak barabub kóolute - Te nangeen def (Màqaama Ibraayma) barabub jullika ay, - ñu kóllarante ak (Ibraayma) ak (Ismaaxiila) : "Neleen nangeen sellal Sama Néeg bi ngir ñi koy wër, ak ñi fay toog, di fa rukkoo ak di fa sujjóot [julli].
[Fàttalikuleen] Ba Ibraayma waxee ne : "Yaw sama Boroom, defal dëkk bii muy dëkkub jà mm [bu am kóolute], te Nga xéewale ciy meññent ñi gëm Yàlla ak Bis-pénc ba, ci waa dëkk bi", Yàlla ne ko : "Ak ku weddi it danaa ko xéewale ci diir bu gàtt, ba noppi Danaa ko wéyal ci mbugalum Safara. Ndaw delloowaay bu bon" !
[Fàttalikuleen] Ba Ibra axiima ak Ismaaxiila di yékkati ndéttalu néeg ba (Kaaba ga) : "Yaw suñu Boroom nangul ñu, Yaw dey Kuy dégg nga, Kuy xam nga.
Yaw suñu Boroom ! Def ñu ñuy ñaari way-wommatu jëm ci yaw. Te nga def ci suñuy sët askan wu wommatu jëm ci Yaw te nga won ñu suñu jaamuwaay, boole ca jéggal ñu. Yaw dey Boroom bi, Yaa di Jéggalaakoon bi, di Jaglewaakoon bi.
Yaw suñu Boroom ! Yónneel ci ñoom Yonent bu bokk ci ñoom, bu leen di jàngal say laaya, di leen xamal Téere ba aki xereñe, te di leen sellal Yaw Aji-not ji , Aji-xereñ ji!
Ana kan mooy bañ diinay Ibraayma, kudul ku kannasu ? ñun dey tànn nañu ko ci àddina ; te moom, bu àllaaxiraa it, mu bokk ca ña gëna yiw.
[Fàttalikuleen] Ba ko Boroomam nee : "Wommatul", Mu ne : "Wommatunaa jëm ci Boroom àddina bi".
Ibraayma dénk na ay doomam solo sa, ak Yanqóoba, neleen: "Yéen samay doom, Yàllaa leen tànnal diine de, buleen dee ludul na fekk ngeen wommatu jëm ca Yàlla" !.
walla sax fekkee woon ngeen ba dee ga dikkalee (Janqooba) te mu ne: "Éy samay doom, ana lan ngeen di xala jaamu sama ginnaaw" ? - Ñu ne : "Danañu jaamu Yàlla sa Boroom tey Yàllaay say baay Ibraayma, Ismaaxiila ak Isaaqa, di jenn Yàlla doŋŋ te ñun way-wommatu lañu, jëm ci Moom".
Woowa xeet jàll na, añe jëfam, yéen itam ngeen añe seeni jëf. Te bu Bis baa, du yéena leen di layal ñoom ca lañu defoon.
Ñuy wax naan : "Doonleen Yaxuud walla Nasaraan, kon dey ngeen gindiku". - Neel : "Dée wallaay, diinay Ibraayma ma wéetaloon Yàlla te bokkut ca way-bokkaale ya".
Neeleen : "Gëm nañu Yàlla ak li ñu wàcce ci ñun [Alxuraan], ak li ñu wàcce woon ca Ibraayma ak Ismaaxiila ak Isaaqa ak Yanqóoba ak ca sët ya, ak lañu joxoon Muusaa ak Iisaa, ya ñu joxoon Yonent ya, mu bawoo ca seen Boroom : duñu xajal kenn ci seen diggante. Te ñun way-jébbalu (wommatu) lañu jëm ci Yàlla".
Bu ñu gëmee Alxuraan kem ni ngeen ko gëmee, kon gindiku nañu. Ñoom Yaxuud yi ak Nasaraan yi, bu ñu dummóoyoo rekk daldi dugg ci féewoo ! Yàlla dana la leen fegal. Moom mi di Aji-dégg, di Aji-xam ji.
"Loolu cuubug Yàllaa ! Te ana kan moo gëna ra fet Yàlla ag cuub ? ñun dey way-jaamu ko lañu".
Neel : "Ndax dangeen di dàggasanteek ñun ci Yàlla suñu Boroom, di seen Boroom ? ñu moom suñu jëf, ngeen moom seen jëf ! Te ñun nag way-sellalal Ko lañuy doon.
Am dañuy wax ne : Ibraayma, Ismaaxi ila ak Isaaqa ak Yanqóoba ak sët ya ay Yaxuud lañu woon walla Nasaraan ? " - Neeleen : "Ndax yéena gën xam walla Yàlla ? " - Waay-waay ana kan moo dàqa tooñ kiy nëbb seede sa nekk fa moom te bawoo fa Yàlla ? Te dey Yàlla sàgganeewul li ngeen di jëf de.
Woowale xeet wéy na di añe jëfam. Yéen itam dangeen añe seeni jëf. Te kenn duleen laaj ana ñoom lañu doon def.
Nit ñu kannasu ñi (matadi) danañu wax ne: "Waa ñii, lu leen wëlbati fabe leen ci xible gi ñu daan jublu ? " - Neel : "Yàllaa moom Penku moom Sowu. Mooy gindi ku ko soob jëme ko ca yoon wu jub wa".
Noonu lañu leen defe [yéen jullit ñi] xeet wu digg-dóomu [di tànneef] ngir ngeen doon seedey nit ñi, Yonent bi itam doon seede ci yéen. Xibla gi nga nekk nag defewunu ko ludul mën caa xame kay topp Yonent bi ak ka koy dummóoyu. Mu doonoon lu diis, ludul ci ña nga xam ne Yàlla gindi na leen. Te Yàlla de, sànk seen ngëm taxu koo jóg, ndax moom Yàlla ku ñeewant la, Jaglewaakoon la ci nit ñi.
Gis Nañu la ni ngay wëlbatee sa xar-kanam, di téen ci asamaan. Danañu la méngalee jubluwaay boo gëram. Kon jubaleel sa xar-kanam jëmale ko ca Jàkka ju ñu wormaal ja (Al masjidal xaraam). Fu ngeen mëna nekkati, nangeen ko jublu. Te sax, ñañu joxoon Téere ba [Ñoñ-téere] xam nañu xéll ne mooy dëgg gi bawoo ca seen Boroom. Te Yàlla du sàggane li ñuy jëf de.
Boo indiloon, ñoñ-téere, kéemaan gu mu mëna doon, du tax ñu topp sa jubluwaay (xibla) ! Yaw itam du yaay topp seen xibla ; ñoom ci seen biir sax, kenn du ca topp xibla moroomam. Yaw nag boo toppee seeni bànneex ginnaaw ba la xam-xam bu leer dikkalee, kon de ca tooñkat ya ngay bokk.
Ña ñu joxoon Téere, xam nañu ko ni ñu xame seeni doon. Dafa fekk ne amna ci ñoom kurél bu xam dëgg ba noppi di ko nëbb !
Dëgg, ca sa Boroom la bawoo . Bul bokk mukk ci werentekat yiy sikki-sàkka.
Xeet bu nekka am jublukaayam . Nangeen njëkkante ci jëf yu baax, yu yiw. Fu ngeen fi mëna nekk nag, Yàlla danaleen dajale yéen ñepp ca Bis-pénc ba, Yàlla mën na lu nekk.
Foo demati, jëmëleel sa kanam ca jàkka juñu wormaal ja ca Màkka. Looloo di dëgg de. Te Yàlla du sàgganee li ngeen di jëf.
Foo mëna demati, jëmaleel sa kanam ca Jàkka juñu wormaal ja ca Màkka. Fu ngeen mëna nekk, nangeen ca jëmale seeni kanam [jublu], ndax nit ñi baña am aw lay ci seen kaw, kudul ñiy tooñ. Te buleen leen ragal ; ragal-leen Ma, man Yàlla, ngir Ma mottali sama xéewal ci yéen ak itam ndax ngeen gindiku !
Noonu, Lañu yónnee ci yéen Yonent bu bokk ci yéen buy jàng ci yéen laaya ya, di leen sellal, di leen xamal Téere ba ak Xereñ ga te di leen xamal itam lu ngeen xamul woon.
Fàttalikuleen Ma, Ma fàttaliku leen. Santleen Ma te buleen ma weddi.
Éy yéen ñi gëm [Jullit ñi] ! Nangeen dimbandikoo ci muñ ak julli. Yàlla ànd na ak way-muñ ña.
Buleen wax ne ñi ñu rey ci yoonu Yàlla dañuy dee de. Ña ngay dundu te yéguleen ko.
Danaa leen farala nattoo lennat ci am tiit, xiif ak wàññikug ay al al, aki bakkan aki meññent. Waaye bégalal ñi koy muñ,
ña nga xam ne, saa su leen tiis dalee dañu naan : "Yàllaa ñu moom te ca Moom Yàlla lañuy dellu".
Gaa ñooña am nañu njéggal gu bawoo ca seen Boroom, ak yérmaande ; te ñoo di ña gindiku tigi .
Safaa ak Marwa bokk nañu ci màndargay jaamukaayu Yàlla yi. Ku aj Màkka walla mu Umra , du aay ci moom mu jaabante seen diggante ñoom ñaar. Ku coobarewu te jëf lu baax, lu yiw, na xam ne Yàlla gërëmaakoon la, Aji-xam la.
Ña nga xam ne dañuy nëbb lañu wàcce ci ag leeral ak ug njub ginnaaw ba ñu ko biralalee nit ñi ca Téere ba, ñooña Yàlla danaleen rëbb, rëbbkat ya itam danaleen rëbb
ludul ña ca tuub, yéwénal te leeral : ñooña Danaa leen jéggal Man Yàlla. Te Man maay Jéggalaakoon bi, di Jaglewaakoon bi.
Ña weddi te dee ci kéefar, ñooña rëbbum Yàlla ak Malaaka ya ak nit ñépp dana dal ci seen kaw.
Dañuy béel ca rëbb moomu ; kenn duleen ko woyafalal, kenn duleen ko yeexalal.
Seen Yàlla jii, jenn Yàlla rekk la. Amul jeneen yàlla ju dul moom, mooy xéewal bindéef yi ci yërmaandeem ci àddina, di Jaglewaakoonu yërmaandeem jullit ña ca àllaaxira.
Nit ñiy jëfandikoo seeni xel, war naa doy sëkk kéemaan ci ñoom, ni Yàlla binde asamaan yi ak suuf si, jëllasanteb guddi ak bëcc ëg, gaal yiy daw ci géej ci luy njariñi nit ñi, ak li Yàlla wàcce ci ndox mu bawoo asamaan, mu nàndal ca suuf si ginnaaw ba mu wowee, mu tasaare ca kaw suuf si ay meññeef, walbatim ngelaw leek niir yi nekk diggante asamaan ak suuf.
Amna ci nit ñi ñ uy jaamu xërëm bàyyi Yàlla, soppleen ni ñu soppee Yàlla. Ña gëm ñoo gëna tar cofeel ci Yàlla. Ay boo gisoon ña weddi, naka lañuy janook mbugal ma, xam xéll ne kàttan ba kàttan jeex Yàllaa ko am te Yàlla ku tar mbugal la !...
[Bu Bis-pénc baa] ba ñañu toppoon deñtalu ca ña leen toppoon ndax te gis nañu mbugal ma, la leen boole woon lépp daggatoo !
Ña toppe woon, daldi ne : "Ay ! bu ñu delluwaatoon àddina! Danañu deñtalu ci ñoom kem ni ñu deñtaloo ci ñun" - Noonu la leen Yàlla doon wane seeni jëf ; mu di ag yàqule ca seen kaw te duñu génn Safara.
Yéen nit ñi ! Lekkleen ci li nekk ci suuf si, dagan, teey ; te buleen topp jéegoy (Séytaane) moom seenub noon la bu bir .
Li mu leen di digal moo di ag mbon ak ug caay-caay ak ngeen di wax ci Yàlla lu ngeen xamul.
Bu ñu leen nee : "Toppleen li Yàlla wàcce", ñu ne : "ñun kay lañu miin [di ko jaamu, baaxu maam ya] lañuy topp." - Moo ndax ! Seen baay ya doonuñu woon ñu dul xalaat, ñu dul gindiku ?
Ña we ddi dañu mel ni ay mala yoo xam ne kàddu duñu ca dégg ludul coow la. Ñu tëx lañu, gumba, luu, duñu xel-lu.
Ey yéen ñi gëm ! Lekkleen ci yi teey ci lun leen wërsëgal. Te ngeen sant Yàlla, su fekkee moom ngeen di jaamu.
La mu araamal [tere] mooy médd, dereet, yàppu mbaam-xuux ak lañu tuddu keneen kudul Yàlla [ba ñu koy rey]. Ku ñàkk pexe nag ci ludul beew walla jéggi dayo, du am bàkkaar ci xettaliku [ci yooyu], Yàlla Jéggalaakoon la.
Ña nga xam ne dañuy nëbb la Yàlla wàcce ca téere ba jaaye ko njëg gu néew, ñooña Safara lañuy lekk ca seeni biir. Bu Bis-pénc baa, Yàlla du wax ak ñoom, duleen sellal. Te am nañu mbugal mu tar.
Ñooña ñooy jaay njub weccee ko ak réer, jaay njéggal wecee ko ak mbugal. Ñooñu ana kan moo leen gëna mëna dékku Safara?
Loola la muy tegtale moo di Yàllaa wàcce Téere ba ci dëkk; te ña nga xam ne dañoo wuute ca Téere ba, ña nga cig féewoo gu sore.
Mbaax [topp Yàlla] du rekk jubale sa kanam Penku walla Sowu. Waaye mbaax mooy nga gëm Yàlla, Bis bu mujj ba, Malaaka ya, Téere ba ak Yonent ya, te alal ak ni mu neexee ci xol, nga di ko jox ña la jege, jirim yi, way-ñàkk ñi, doxandéem yi, ñay yalwaan ngir loru, jaam bu bëgga jotu, [batey mbaax mooy] taxawal julli, di génne asaka. Te di mottali kóllare fu mu ko fasantee tey muñ tiis yeek naqar yi, ak tolluwaay yi, diggante yu metti yi, gaa ñooñu ñoo dëggal, ñoo ragal Yàlla !
Éy yéen ñi gëm ! Digal nañu leen ci ku rey nit : gor ya fay gor, jaam ya fay jaam, jigéen fay jigéen. Waaye koo xam ne mbokkam ba ale na ko, nañu topp ci njekk mu fay dëyya ca namu rafetee. Loolu ag woyafal la gu tukkee ca seen Boroom ak yérmaande. Ku jalgati ginnaaw loolu, dana am mbugal mu metti.
Am ngeen ci feyyu googu dundu [gu yokku], yéen ñi ame xel, ndax Yàlla ngeen di moytandiku.
Digaleef na leen, ku bokk ci yéen te dee dikkal ko te fekk mu am alal ju muy bàyyi ginnaaw, [na def] ab dénkaane bu jëm ci ñaari waajuram ak ay jegeñaaleem cig njekk. Muy lu yell ci kaw ñi ragal Yàlla.
Ku dégg ndénkaane boobu ba noppi soppiku, bàkkaar boobu dafay tegu ca kaw ña ko soppi.Yàlla ku xam la, kuy dégg la.
Koo xam ne ragal na, ca aji-dénkaan ja, jeng walla bàkkaar, mu jubbanti ko rafetal diggante way-dono ya, du ca am bàkkaar, Yàlla ab Jéggalaakoon la, ab Jaglewaakoon la !
Éy yéen ñi gëm!, farataaleef na ci yéen koor, kem ni ñu ko farataalee woon ca ña leen fi jiitu woon, ndaxtelee ngeen [mën caa am] ragal Yàlla,
ay bis yu ñuy lim [weeru Ramadaan]. Ku wopp ci yéen mbaa mu nekk ci tukki, na ko fey ci yeneeni bis. Ñi nga xam ne àttanuñu koor, nañu jote ci jox ñam way-ñàkk ña. Ku coobarewu ci jëfi yiw, mu nekkal la fa ; ngeen woor nag moo gën ci yéen ; Cëy boo leen xamoon !
Weeru koor, ci la Alxuraan wàcc di njub ci nit ñi ak faramfàcce [diggante dëgg aki fen] ci njub. Képp ku teewe ci yéen weer wi, na ko woor ! Ku wopp walla mu nekk ci tukki, na fey yeneeni bis. - Yàlla jàppandal na leen te bëggaluleen ag jafeel, nangeen matal lim ba te màggal Yàlla ndaxtelee ngeen [jéema delloo Yàlla njukkal], sant Ko.
Saa su la samay jaam laajee lu jëm ci Man, [Neeleen : ] Man ku jegeñ laa: Ku Ma woo dinaa ko wuyu, saa su ma woowee. Nañu sàkku Ma wuyu leen te nañu ma gëm ndaxtelee ñu jub, gindiku.
Dagan na ci yéen ngeen di jote ak seeni soxna ci guddiy weeru koor ; ñoom malaan lañu ci yéen, yéen itam malaan ngeen ci ñoom. Yàlla xam na ne dangeen daan wuruj seen bopp. Mu jéggal leen, jéllale. Kon léegi nangeen jonjonteek ñoom, te ngeen sàkku ci li leen Yàlla dogalal ; te na ngeen lekk di naan ba ba ngeen di mëna ràññee wëñ gu weex ak gu ñuul ci fajar gi. Ngeen dale fa mottali koor gi ba guddeeti. Buleen jonjook ñoom fekk yéena ngi wéet ci jàkka yi di jaamu Yàlla. Loolu deytali Yàlla la : buleen ko jéggi. Noonu la Yàlla di biralee ay laayaam ndaxtelee ñu ragal Yàlla.
Buleen lekk seeni alal ci seeni diggante cig neen, te buleen cay ger àttekat ya ngir mëna labaj ba lekk ci alali nit ñi, ci bàkkaar te xam ko [xéll].
Danañu la laaj ci terutel weer yi - Neeleen : "Ay takkukaayu waxtu lañu ci nit ñi ak nattukaayi aj Màkka. Te mbaax [mbaaxu Yàlla] du tekki duggu kër jaare ko ñoot ya [ginnaaw]. Waaye mbaax [jaamu Yàlla] moo di dugge kër ca buntu ya àndak ragal Yàlla. Ay waay ragal-leen Yàlla ndaxtelee ngeen texe ! ".
Xeexleen ci yoonu Yàlla ak ña leen di xeex, te buleen jéggi dayo di tooñ Yàlla. Yàlla dey soppul ñay jalgati !
Reyleen leen, fu ngeen fi dajeek ñoom ; Nangeen leen génne fa ñu leen génne woon : [Sànje] moo gëna tar reyaate. Buleen xeex ak ñoom fa Màkka ndare du ñoom ñoo leen fa songu. Bu ñu leen fa songee nag, reyleen leen. Loolu mooy peyub yéefër yi.
Bu ñu génnee ci kéefar ga nag, Yàlla ab Jéggalaakoon la, ab Jaglewaakoon la.
Nangeen xeex ak ñooña ba sànje dootul am, diinay Yàlla rekk taxaw fi. Bu ñu bàyyee sànje nag, ku toppati ñu nekkalko ca ak moom.
Weer wuñu wormaal [Araamal], tere ku ca xeex, dañu koy feyee ak weer wuñu wormaal ! - Yu ñu wormaal ya dañuy feyante -. Ku leen ca tooñ, feyyuleen kem la mu leen tooñ. Te nange en ragal te xamleen ne Yàllaa ngi ànd ak ñi ko ragal.
Nangeen di joxe alal ci yoonu Yàlla. Te buleen sànni seen bopp ci alkaande. Te nangeen di rafetal. Yàlla nag sopp na ñay rafetal.
Nangeen matal Aj ak Umra ngir Yàlla. Bu amee lu leen gaar, tere leena mottali seen aj, nangeen rey ëdyu ca na mu yombee ci yéen. Te buleen wat seeni bopp, ba ëdyu ba àgg ca barabam. Ku wopp ci yéen walla mu am lor ju ko gaar ci boppam, na jotu ci sar axe walla mu woor walla mu rey gàtt. Bu ngeen nekkee ci kóolute, naka ku bëgg xéewu ci Umra booleek Aj, la ko yomb ci ëdyu te jàppandi lay def. Su amul ëdyu mu woor ñetti fan ca aj ga, mottali juróom-ñaari fan bu delloo fa mu dëkkoon, muy fukki fan yu mat sëkk. Looloo war ku dëkkul ci wetu Jàkka jañu wormaal [Màkka]. Te nangeen ragal Yàlla. Te xam ne Yàlla mbugalam tar na.
Aj ci ay weer yu ñu xam [lañu koy def]. Ku dugg ci aj, bumu sëy [béej], bumu def lu ñaaw, bumu dàggasante ca biir aj ga. Lu ngeen def ci lu baax Yàlla xam na ko. Nangeen yóbbalu ; te yóbbal bi gën mooy ragal Yàlla. Ragal-leen Ma, yéen woroom xel yi !
Aayul ci yéen ngeen sàkku wërsëg [jënd ak jaay]. Bu ngeen bàyyikoo [xarafaat], nangeen tudd seen Boroom fa Macx-xaril xaraam . Tudduleen Ko, fàttalikuleen Ko kem na Mu leen gindee, fekk la ko jiitu ngeen doonoon ñu réer.
Topp, ngeen wéy [yéen waa Màkka] bëbb yéen itam fa nit ña bëbbee, jéggaluleen Yàlla. Yàlla Jéggalaakoon la te Jaglewaakoon la.
Bu seen aj jeexee, nang een di tuddu Yàlla kem na ngeen daan tuddee [taggee] seeni maam, walla sax tuddiin wu gëna tar. Amna ci nit ñi ñuy wax ne : "Yaw suñu Boroom! May ñu àddina [kese] ! " - te duñu fàggu dara ngir àllaaxira.
Amna ci ñoom kuy wax ne : "Yaw suñu Boroom ! Defalnu xéewal ci àddina, ak ca àllaaxira ; te fegalnu mbugalum Safara ! ".
Ñooña amna ñu yool ca lañu sàkku. Te Yàlla ku gaaw la ci xayma [waññi, màndaxe].
Nangeen di fàttaliku Yàlla ci ay bis yuñu lim. Ku yàkkamti ba def ko ci ñaari fan du ca am bàkkaar, kay toog fa [Munaa] ñetti fan du ca am bàkkaar ci ku ragal Yàlla. Ragal-leen Yàlla te ngeen xam ne dees na leen fang [Jiital/gur-gur] jëme ci Moom.
Amna ci nit ñi seeni wax dalay yéem lool, ci dundug àddina ndax day seedeloo Yàlla la nekk ca xolam, ndekeyoo moom xulóowaale la bu pànk, bu yées.
Bu nee wërëñ rekk tàmbalee yàq ci kaw suuf, di alag mbay mi ak jur gi te Yàlla bëggul ag yàq.
Te Bu ñu ko nee : "Ragalal Yàlla", mu jomlu sax ci bàkkaar rekk, Safara dana ko doy ag pey, te bon na, lal ba ko fay xaar !
Amna ci nit ñi ñuy jaay seen bakkan ngir sàkku ngërëmul Yàlla. Yàlla dey Aji -ñeewant la ci jaamam ñi.
Éy yéen ñi gëm ! Dugguleen yéen ñépp ci jàmm ji [Islaam], te buleen topp yoonu [Séytaane], moom seenub noon la bu bir.
Bu ngeen tarxiisee, ginnaaw ba ngeen amee faramfàcce gu leer nàññ, xamleen ne Yàlla ku màgg kàttan la te ku xereñ la.
Moo ndax dañuy xaar ba Yàlla dikkal leen [ak mbugal] ci keri niir yi ak Malaaka yi, fekk àtteef na mbir ya ba noppi ? Te mbir yépp ca Yàlla lañuy dellu.
Laajal Banii-Israayiila ñaata yoon lañu leen indil ay kéemaan yu leer nàññ [bari na] ! Képp ku soppi xéewali Yàlla ginnaaw ba mu ko jotee... na xam ne, Yàlla ku tar mbugal la.
Ña nga xam ne dañoo weddi, doyloo nañu dundug àddina ak ub taaram, ba tax ñuy yejji ña gëm. Waaye ña ragal Yàlla ñoo leen di gënu demiin bu Bis-pénc baa. Ndax Yàlla dana wërsëgal ku ko soob ci lu àndul ak natt.
Nit ñépp wenn xeet lañu woon. Yàlla yónni ay Yonent yuy bégle di xuppe ; wàcceloon na leen ay Téere ci dëgg ngir ñu àtte diggante nit ñi ci seeni bejoo. Te ña ko ca jot doŋŋ ñoo ca juuyoo, ginnaaw ba mu le eree ca ñoom nàññ, te juuyoo googu doonut ludul mbewte ! Yàlla mooy saytu ña ko gëm, mu gindi leen ci seenug juuyoo ci dëgg. Yàlla mooy gindi ku ko soob jëme ko ci yoon wu jub xocc wa.
Am dangeena jort dugg Àjjana [yéen jullit ñi] te dajuleen lu to ll ni la ñi leen jiitu dajoon ? Ñoom dajoon nañu ay tar-tari jamono ak ñàkk ; ak tiitaange ba ab Yonent ak gaa ña mu àndal daanañu wax ne : "Kañ la ndimbalu Yàlla di ñëw xettali ñu ? " - Xamleen ne ndimbalu Yàlla lu jege la.
Danañu la laaj : "Lan lañu wara joxe ci alal ? " - Neel : "Li ngeen di joxe na jëm ci seeni ñaari waajur, ak seeni jegeñaale, ak jirim yi, way-ñàkk ñi, ak doxandeem yi. Lu ngeen def ci lu baax, Yàlla xam na ko".
Farataal nañu ci yéen xare te bëgguleen ko. Amaana, ngeen bañ mbir te fekk na moo baax ci yéen. Amaana it ngeen bëgg mbir te fekk na baaxul ci yéen. Yàlla xam na te yéen xamuleen.
- Danañu la laaj lu jëm ci weer wuñu wormaal, ku ca xeex. - Neel : "Xeex ca bàkkaar bu rëy la, ak tere nit ñi ñu dugg ci diine, ak jàkka juñu wormaal ja, ak génne ña nekk [Màkka] moo gëna rëyati fa Yàlla ci bàkkaar. Te fitna [sànja] moo gëna màgg rey." yéefër ya duñu deñ di xeex ak yéen, ba ba ñu leen di génne ci diine. Seeni jëf sippiku na àddina ak àllaaxira. Te ñooña ñoo di waa Safara : te dañu fay béel.
Ña gëm ak ña gàddaay tey jixaad [xeex] ci yoonu Yàlla, mën nañoo yaakaar yërmaandey Yàlla. Te Yàlla Jéggalaakoon la, Jaglewaakoon la.
- Danañu la laaj lu jëm ci sàngara ak wure. Neel : "Ñoom ñaar bàkkaar bu rëya nga ca ak njariñi nit ñi ; waaye, la cay bàkkaar ca ñoom ñaar moo ëpp fuuf njariñ ya". Danañu la laaj : "Lan lañu wara joxe ci alal? " Neel : "Aw des.". Noonu la leen Yàlla di leeralee laaya ya ndaxtelee ngeen di xalaat
ci àddina ak ca àllaaxira ! Te da nañu laaj lu jëm ci jirim yi. Neel : "Yéwénalal-leen [ba seeni alal mëna yokk]. Moo gën bu ngeen jaxasoo ak ñooñu, aayul ndax seeni mbokk lañu ci diine". Yàlla xàmmee na ñiy yàq ak ñiy defar. Te bu sooboon Yàlla mu sonnal leen. Moom Yàlla moo not lépp, moo xereñ.
Buleen takk soxna jigéen ñuy bokkaale li feek gëmuñu, jaam bu jigéen bu gëm moo gën jigéen [ju ñuy tuddeeb sang] juy bokkaale, doontale yéem na leen. Buleen may jabar góor ñuy bokkaale, jaam bu góor moo gën góor [gu ñuy tuddeeb sang] guy bokkaale, doontale yéem na leen. Ñooña dañuy woote jëme Safara ;Yàlla moom di woote jëme Àjjana ak ug njéggal, ci ndigalam. Te dana leeral ay laayaam nit ña ndax ñu fàttaliku [seen Boroom] !
- Danañu la laaj lu jëm ci mbërëg . - Neel : "Moom sobe la. Deeleen beru jigéen ña bu ñu nekkee ci mbërëg, buleen jege ba bañuy laab. Suñu laabee, ngeen duggeleen fa Yàlla digle ndax Yàlla sopp na ñay tuub, sopp na itam ñay laabal seen bopp".
Seeni soxna [jabar] seeni tool lañu ; dikkeleen seeni tool ca na mu leen neexee te ngeen jiital ngir seen bopp, buleen fàtte tudd Yàlla. Te ngeen ragal Yàlla te ngeen xam ne dangeen dajeek Moom. Te nanga bégal way-gëm ña !
Buleen di giñ ci Yàlla, ba mu nekk gàllankoor gu leen teree def lu baax, walla ragal Yàlla mbaa yéwénal diggante nit ñi. Yàlla kuy dégg la te ku xam la.
Yàlla duleen jàppe ngiñ ci kaf : Waaye Danaleen jàppe ngiñ lu seeni xol dëggu. Yàlla jéggal aakoon la te ku lewet la.
Ña giñ ci [beru] seeni jabar, nangeen leen muñal ñeenti weer. Bu ñu delloo ginnaaw [ca lañu giñoon], Yàlla Jéggalaakoon la te Jaglewaakoon la !
Bu ñu dogoo ci pase, Yàlla kuy dégg la te ku xam la.
Jigéen ñi ñu fase, nañu muñandiku téye seen bopp [bala ñoo dugg ci beneen sëy] ba bañuy am ñetti mbërëg ; te daganul ci ñoom ñuy nëbb la Yàlla bind [sos] ci seeni njurukaay [su ñu ëmbee], njéem gëm nañu Yàlla ak Bis-pénc ba. Seeni jëkkër ñoo gëna yay ci jëlaat leen ndeem namm nañoo defaroo ñoom jigéen ña. Am nañu yelleef yu tollook seeni wareef ci njekk. Waaye góor ñee yor kiliftéef ga ca seen kaw [ñoom jigéen ña]. Yàlla ku not la, ku tedd la te ku xereñ la.
Pase ci ñaari anam la am. Téye bu yiw walla bàyyi ci njekk [la leen Yàlla digal]. Waaye daganul ci yéen ngeen nangu dara ca la ngeen leen joxoon, - ludul bu ñu ragalee jéggi daytali Yàlla yi. Bu ñu ragalee nag ca ñoom ñaar, ndaw sa na joxe alal ja mu jot. Loolu moo di deytali Yàlla yi. Buleen ko jalgati. Ñay jalgati [jéggi] daytali Yàlla yi ñooy tooñkat ya.
Bu ko fasewaatee [ñetteelu yoon] du dagan mu jëlaat ko ginnaaw ga. Ba ba muy sëy ak jeneen jëkkër ju dul moom joo xam ne su ko fasee moom it mu daldi ragal delloowante [ndaw sa ak jëkkër ju jëkk ja], njeem njort nañu ne dana sàmmonte ak daytali Yàlla yi. Muy leeralal nit ñi amug ràññee.
Bu ngeen fasee aw jigéen, ba seeni idda [àpp] di waaja mat, nangeen leen dencaat bu yiw, walla ngeen bàyyi leen ci njekk. Te buleen leen téye ngir bëgg leena lor : di jalgati, ku def loolu topp na boppam. Buleen jàppe laayay Yàlla yi ay caaxaan. Fàttalikuleen xéewal yi leen Yàlla defal, ak li mu leen wàcceel ci Téere, ak xereñe, di leen ca waar. Kon ragal-leen Yàlla, te ngeen xam ne Yàlla xam na lépp.
Bu ngeen fasee aw jigéen, ba seen idda mat, buleen gàllankoor bu ñu bëggee sëyaat ak seeni jëkkër, bu ñu ca dogoo te nangulante ko. Yàllaa cay waar képp ku bokk ci yéen te gëm Yàlla ak bis bu mujj ba [Bis-pénc ba]. Loolu moo gëna sell ci yéen te moo gëna laab. Yàlla xam na te yéen xamuleen.
Nday ya nañu nàmpal seeni doom ñaari at yu mat sëkk ci ku bëgg nàmpal gu mat. War na ca baay ya dundu ak koddaayu jabar ja ci njekk. Tegeesul kenn ludul la mu àttan. Wareesula lor ndey ja ci [nàmpal doomam, baay ba it wareesu koo lor ci doomam]. Aji-nàmp ja donn alal looloo ko war. Te ñu génne ci alalam peyu nàmpal ga. Su ñu bëggee feral [liir ba] ci ña jaboote ñoom ñaar, diisoo ca aayul ci ñoom ñaar ñu def ko. Bu ngeen bëggee nàmpal-lu seeni doom yéen baay yi, aayul ngeen def ko, bu joxee pey gu jaadu ci njekk. Nangeen ragal Yàlla te xam ne Yàllaa ngi ne jàkk ci li ngeen de def
Ña dee ci yéen te bàyyi ginnaaw ay jabar : nañu muñandiku [ñoom jabar yooyu] ñeenti weer ak fukki fan. Bu ñu matalee àpp ba am atuleen wareef ca lañu def ci seen bopp, ci lu yiw. Yàlla deñ na kumpa ci li ngeen di def.
Aayul ci yéen ngeen gaaral [seen yéene] ci wàllu labat, ci jigéen ju nekk ci biir iddaam mbaa ngeen nëbbandi seeni yéene ci seeni xol. Yàlla xam na ni dangeen def seeni xol ci ñoom. Waaye nag buleen daldi dige sëy ak ñoom cig nëbbu, ludul ngeen wax waxiin wu yiw. Waaye buleen dogu ci fas ab sëy li feek àpp ba matul. Te ngeen xam ne Yàlla xam na li nekk ci yéen. Nangeen ko wattandiku te xam ne Jéggalaakoon la, ku lewet la.
Du bàkkaar ci yéen ngeen fase jigéen joo xam ne jotuleen koo laal, walla joo xam ne nanguwantewuleen can.Waaye nangeen leen jox dara - aji-woomal na joxe kem kàttanam, aji - néew doole itam kem kàttanam - muy yóbbal bu jaadu ci dëgg. Di wa reef ci ñiy rafetal.
Bu ngeen fasee jigéen te fekk jotuleen koo laal, te nanguwante woon ngeen can, nangeen leen bàyyil genn-wàllu can ga, ludul mu jéggale walla ka yor pas-pasu sëy ba [jëkkër ja] jéggalu. Jéggalu moo gëna jege ragal Yàlla. Buleen fàtte jëflante bu rafet ci seeni diggante. Yàllaa ngi ni jàkk ci li ngeen di def.
Sàmmoonteleen ak julli rawati na julli gu digg-dóomu ga ; te ngeen taxaw temm cig jaamu Yàlla.
Bu ngeen ragalee [seen noon bett leen], mën ngeena dox walla ngeen gawaru di julli. Bu ngeen nekkee ci kóolute, amuleen dara lu ngeen di ragal, fàttalikuleen te tudd Yàlla [ci biir julli ga] ni mu leen xamalee lu ngeen xamul woon.
Ña dee ci yé en te ñu bàyyi ginnaaw ay jabar, [war na] ñu dénkaaneel leen [ci seeni alal] ab yóbbal lu jëm at te bu ñu leen génne. Bu ñu génnee seen bopp nag, dungeen ca am bàkkaar ca lañu def ci seen bopp ci lu jaadu, Yàlla ku not la [tedd] te ku xereñ la.
Jigé en ñañu fase war nañoo am ab yóbbal bu jaadu, di wareef ca ña ragal Yàlla.
Noonu la leen Yàlla di faramfàcceelee laayaam ya ngir ngeen xel-lu.
Moo ndax gisoo ña génn seeni kër, - ñuy ay junni, - ngir ragal dee ? Yàlla neleen : "deeleen". Daldi leen dekkalaat. Yàlla mooy Boroom ngëneel, ci nit ñi ; waaye li ëpp ci nit ñi duñu gërëm [seen Boroom].
Nangeen di xeex ci yoonu Yàlla. Te xam ne Yàlla kuy dégg la te ku xam la.
Képp koo xam ne lebal na Yàlla lebaliin [bor] bu rafet, dana koo fulal ay yoon yu bari. Yàlla mooy xatal di yaatal. Te ca Moom ngeen di dellu.
Moo ndax gisoo mbooloom kilifaay Banii-Israayiila ya, ca ginnaaw Muusaa, ba ñu waxee seen Yonent ne : "Yónneel ñu ab buur ndax ñu mëna xeex ci yoonu Yàlla". Mu neleen : "Xéy-na yéen bu ñu leen joxee ndigal ci xeex da ngeen xeex ? " Ñu tontu ne : "Lu ñu nekkal ci baña xeex ci yoonu Yàlla te ñu génne ñu ak suñuy doom, ca suñuy kër ? ". Ba ñu leen joxee ndigal ci xeex dañoo lànk, ludul lim bu néew ci ñoom. Yàlla xam na to oñkat ya.
Seen Yonent ba neleen : "Yàlla yónni na leen [TaaLóota] mu nekk seen buur." Ñu ne : "Naka lay mëna nekkee suñu buur ? Te ñun ñoo ko gëna yeyoo nguur gi ci moom. Te amul alal ju bari ! " Mu neleen : "Yàlla moo ko tànn ci seen kaw, dolli na ko kàttan ci xam-xam ak ci yaramam." - Yàlla mooy jox nguuram ku ko soob. Yàlla ku yaatu la te ku xam la.
Seen Yonent neleen : "Liy tegtale ne mooy nekk buur, dana ñu leen jox waxande; woo xam ne dal xel mooy nekk ca biiram tukkee ca seen Boroom, ak desiit ca la waa kër [Muusaa] bàyyi ak waa kër [xaaruuna]. Ay Malaaka ñoo koy yor. Loolu màndarga la, ndeem ñu gëm ngeen ! "
Ba TaaLóota génnee ànd ak ay xarekatam, mu neleen : "Yàllaa ngi leen di nattu ci ag dex : ku ca naan dootoo bokk ci man ; ku ca mosul ci man nga bokk ; - ak ku ca corfati lu néew ci loxoom." Naan nañu ca ñoom ñépp ludul lu néew ca ñoom. Ba ñu jàllee dex ga, moom [TaaLóota] ak ña gëm te ànd ak moom, ñu ne : "Amunu tey kàttan [gu ñu xeexee] ak [JaaLóota] aki xarekatam ! " Ña gëm ne danañu dajeek seen Boroom wax ne : "Bariwaana bu mbooloo mu néew note mbooloo mu bari. ! Te it Yàlla ànd na ak way-muñ ña".
Ba ñu génnee jëm ca JaaLóota aki xarekatam, ñu ne : "Yàlla suñu Boroom ! nanga sotti ci ñun muñ, te nga saxal suñuy tànk te nga defal ñu ndimbal ci kaw nit ñu weddi ñii".
ñu def ci ndigalu Yàlla [Daawuda] rey [Jaaluta] ; Yàlla jox ko nguur ga ak xam-xam, xamal ko ca la ko soob. Bu dul koon ak li Yàlla di fege aw nit ak ñeneen, kon suuf si dana yàqu. Waaye Yàlla mooy Boroom ngëneel yi muy sotti ci mbindéef yi.
Kàddug Yàlla googu danañu la ko jàngal ci dëgg.Te yaw [Muxammad] (saw), ci Yonent yi nga bokk.
Yonent yooyu, gënal nañu ñenn ci kaw ñeneen ña ; Amna ci ñu Yàlla wax ak ñoom, yékkati ñenn ña seeni daraja. Te jox Nañu (Iisaa) doomu Maryaama lay yu leer nàññ, dëgërale ko Ruu gu Sell. Bu sooboon Yàlla, ñi ñëw seen ginnaaw duñu reyante, ginnaaw ba ñu jotee lay yu leer nàññ ; waaye dañoo juuyoo : mu am ca ñoom ñu gëm, am it ñu weddi. Bu sooboon Yàlla, duñu xeex ; waaye Yàlla dana def la mu namm.
Yéen ñi gëm ! Nangeen joxe ci alal ji ñu leen wërsëgal, bis dina ñëw boo xam ne amul xaritoo, amul njotu, amul tinu. Te ña weddi ñooy tooñkat ya de.
Yàlla dey ! Amul jeneen Yàlla ju dul Moom, Aji-dundu la, Aji-taxaw la, lépp la taxawe. Ngëmméntu du ko jàpp waxatumalaak ay nelaw. Moo moom li nekk ci asamaan yi ak ci suuf si. Ana kan moo saña tinu ca Moom te du ci ndigalam ? Moo xam la nekk ci seen kanam ak la nekk ca seen ginnaaw. Te kenn du peeg daraja ci xam-xam ludul la ko ca soob. Gàngunaayam ga daj na kaw ak suuf, lu leen wattu ñoom ñaar jaaxalu ko. Mooy ki Kawe te Màgg.
Nargan warul am ci diine ! Ndax jub ràññeeku na [doon lu] wuute ak réer. Ku weddi mbiri Séytaane te gëm Yàlla jàpp na ca buum ga gëna dëgër [du dog mukk]. Yàlla kuy dégg te ku xam la.
Yàlla moo féetéek ñi gëm : Moo leen di génne ci ay lëndëm di leen jëme ci ag leer. Ña weddi nag Séytaaney seen péete, Mu leen di génne ci leer jëme leen ci ay lëndëm. Ñoom ñooy waa Safara, te dañu fay béel.
Moo ndax gisuloo ka doon dàggasanteek Ibraayma ci ay mbiri Boroomam te Yàlla joxoon ko nguur ? Ba ko Ibraayma nee : "Sa ma Boroom mooy dundal mooy rey", mu ne ko : "Man it danaa dundal danaa rey.". Ibraayma ne ko : "Yàlla mooy fenkal jant bi ci penku bi, yaw indi ko ci sowu.". Ku weddi ka janaxe na. Te Yàlla du gindi tooñkat yi.
Walla ka romboon ab dëkk bu ràppoon ba ruus, mu ne : "Waa naka la Yàlla di dundalee lii ak ni mu dee te wow ? ". Yàlla daldi koy rey moom lu tollu ci téeméeri at. Daldi koy dekkalaat, ne ko : "Sab yàggaay fii ñu mu tollu ? ". Mu ne ko : "Benn bis walla sax matu ko.". Yàlla ne ko : "Am nga fi téeméeri at. Xoolal sa lekk gi ak sa naan gi : soppikuwuñu ; waaye xoolal sa mbaam mi... Te ngir ñu def la kéemaan ci nit ñi, xoolal ni ñuy dajalee yax yi, ba noppi wodde ko yàpp". Ba mu ko leeree nàññ nag, mu daldi ne : "Xam naa xéll ne Yàlla mën na lu ne".
[Fàttalikul] ba Ibraayma waxee ne : "Sama Boroom ! Won ma ni ngay dekkalee ku dee", mu ne ko : "Xanaa dangaa gëmul? ". Mu ne ko "Axakay ! Waaye ngir sama xel dal". Mu ne ko : "Jëlal ñeenti njanaaw, teppasleen , boo noppee nga teg ci kaw tund wu ne aw dogit, boo noppee nga woo leen : danañu yëngatu wutsi la. Yàlla Aji-not [tedd] la te ku xereñ la."
Méngaleg ña nga xam ne dañuy joxe seeni alal ci yoonu Yàlla mi ngi deme ni wenn pepp wu sax, seqi juróom-ñaari gupp, gupp wu nekk am téeméeri fe pp. Yàlla mooy fulal ku ko soob,Yàlla ku yaatu ku xam la.
Ña nga xam ne dañuy joxe seeni alal ci yoonu Yàlla te duñu toftale ca lañu joxe ñax walla kañu , danañu am seenug pey fa Yàlla seen Boroom. Duñu tiit, duñu jàq.
Wax ju yiw ak ag njeggal moo gëm sarax boo xam ne wax ju ñaawa ca topp. Yàlla ku woomal la, ku lewet la.
Éy yéen ñi gëm ! Buleen yàq seeni sarax ci ñax ak kañu, képp ku joxe alal ngir ngistal ci nit ña te gëmul Bis-pénc ba. Dafay mel ni doj wu suuf tegu ca kawam ; waame sottiku ca, bàyyi ko mu ratax bandaŋ. [nit ñu mel noonu] duñu mëna def dara lu barkeel. Te Yàlla du gindi nit ñu weddi.
Melow ñi joxe seeni alal ngir sàkku ngërëmul Yàlla, ak saxal seeni bakkan ci jaamu Yàlla, dafa mel ni tool bu nekk ci aw tund. Waa me [taw] dal ca, mu génne ñaari yoon meññeefam ; bu ca waame dalul itam, mësay ma naatal ko. Yàllaa ngi ne jàkk ci li ngeen di def.
Kenn ci yéen bu amoon toolu garabu tàndarma ak reseñ, ndox ya di daw ca biir, mu bari lool meññent, fekk mu nekk mag, ame njaboot gu sew, ndax dana bëgg callmeer lu ànd ak safara dal ca tool ba lakk ko ? Noonu la Yàlla di faramfàccee ay laayaam ndaxtelee ngeen di xalaat !
Yéen ñi gëm ! Deeleen joxe asaka ci lu téey li ngeen di fàggul seen bopp ak li ñu leen génneele ci suuf si. Buleen ca beddi la ca yées di ko joxe. Te fekk muy loo xam ne ku leen ko joxoon dungeen ko bëgga jël, te gëmmuleen ca ! Nangeen xam ne Yàlla ku woomal la te ku yayoo cant la.
Séytaane, ag ñàkk la leen di dig, di leen xiir ci moy ;Yàlla nag, jéggal la leen di dig ak wërsëg wu bawoo ca Moom. Yàlla ku yaatu, ku xam la.
Mooy jox ku ko soob xel mu rëy, rafet . Ku Mu jox xel mu rafet, jox na ko njariñ lu rëy. Te boroom xel ya rekk ay waaru.
Li ngeen joxe mu génn walla ngeen nisar ko , Yàlla xam na ko. Ñiy tooñ, duñu am ndimbal !
Bu ngeen feeñalee seeni sarax, baax na ; bu ngeen ko nëbbee, jox ko wax -ñéew ji doole ya nag, moo gën ci yéen. Danañu leen jéggal ci seeni ñaawtéef [ci soppi ko aw yiw]. Yàlla ku deñ-kumpa la ci li ngeen di def.
Seenug njub waru la, waaye Yàlla mooy jubal ku ko soob. Lu ngeen joxe ci alal, seen bopp ngeen ko defal, dungeen joxe ludul ngir jëmmi Yàl la. Xamleen ne li ngeen joxe ci alal dangeen ca jotaat. Te duñu leen ca deseel dara.
Ay sarax ñeel na ña nga xam ne dañoo tënku ci liggéeyu Yàlla, mënuñoo dem di wuti wërsëg ci suuf si, ña réer dañuy defe ne ñu woomal lañu ndax seenug fegu - danga le en xamee ci seeni màndarga - Duñu laaj nit ñi dara. Lu ngeen joxe ci alal Yàlla xam na ko.
Ñi nga xam ne dañuy joxe seeni alal, guddi ak bëccëg, ci lu nëbbu ak lu feeñ, ñooña am nañu seenug pey fa seen Boroom te duñu jàq.
Ñay lekk ribaa, [duñu jóg] ci seeni bàmmeel ludul jógeenu ku Séytaane daaneel, sadd ko saddum jinne. Ndax dañu ne : "Jaay ak ribaa ñoo yem". Te Yàlla daganal na jaay, araamal na ribaa. Képp ku ñu ca waar ci lu jóge ca Yàlla ba nga bàyyi ribaa, mën naa téy la weesu ; mbiram ma nga ca Yàlla. Ku ca dellusi nag... ñooña, ñooy waa Safara ! Te dañu cay béel.
Yàlla dafay màbb ribaa, di sakkanloo sarax. Yàlla soppul ku weddi, [yéefër] bu ñemey bàkkaar.
Ñi gëm tey jëfe yiw , di taxawal julli tey joxe asaka, am nañu seenug pey fa seen Boroom. Te amuñu lu ñuy tiit walla lu ñuy jàq.
Éy yéen ñi gëm ! Ragal-leen Yàlla ; te ngeen bàyyi li des ci ribaa yi, ndegam ñu gëm ngeen.
Bu ngeen ko deful, nangeen séentu xeex bu tukkee ca Yàlla ak ab Yonentam. Bu ngeen tuubee, yéena moom seen Alal [ja ngeen dugaloon] dungeen loru, dungeen lore.
Ku leen ameel, su nekkee ci jafe-jafe , muñal-leen ko. Su ngeen ko bàyyee muy sarax nag moo gën ci yéen ! Ay bu ngeen xamoon !
Ragal-leen bis boo xam ne dangeen ca dellu ca seen Boroom. Kenn ku nekk ñu delloo ko la mu jëfoon. Te kenn du ko ca tooñ [ci maandute].
Éy yéen ñi gëm ! Bu ngeen digaalee bor bu jëm ci diir bu ñu tudd, bindleen ko ; Naleen ko ab bindkat bindal, ci maandute ; bindkat bi it na ko bind ca la mu mëna binde ; te ka bor ba aju ci aw loosam, moo ko koy fite : te na ragal Boroomam ca bañ caa wàññi dara. Bu fekkee ka bor ba tegu ci loosam dafa doon ku dese, mbaa mu doyadi mbaa xel ma matul, kon na ko kilifaam fiteel. Te seedeloo ko ñaari seede yu góor ; walla genn góor ak ñaari jigéen, ñoo xam ne ñu wóor lañu ndax kenn ca jigéen ña mën naa fàtte, ka ca des fàttaliku. Ku ñuy seedeloo ba woo ko, na nangoo seede. Buleen di bañ di bind bor bu jëm ci ab dig, moo xam dafa rëy walla mu tuuti : looloo gëna maandu ca Yàlla, ngeen jub te seede moo gëna soril sikki-sàkka. Ludul njaay mu teew mu ngeen dogal ci seen diggante : ci kaw loolu mën ngeen koo baña bind. Waaye nangeen di seedeloo bu ngeen di jaayante ; te bindkat ak seedekat buñu loru buñu lore. Bu ngeen defee loolu, lu ñaaw la [caay-caay la] ci yéen. Te Yàlla xam na lu ne.
Bu ngeen nekkee ci tukki te amuleen bindkat, kon [ngeen jëf] tayle gu ñu téye. Te ku ñu wóolu ba dénk ko, na delloo ndénkaan la ; te mu ragal Yàlla Boroomam bañ caa sànk dara. Te buleen di nëbbu seede : ku nëbbu seede, xolam def bàkkaar. Yàlla xam na xéll li ngeen di def.
Yàllaa moom li nekk ci asamaan yi ak suuf si. Bu ngeen feeñalee li nekk ci yéen [seeni bakkan] walla ng een nëbb ko, danaleen ko masa limal moom Yàlla. Su ko defee mu jéggal ku ko soob, mbugal itam ku ko soob. Yàlla mën na lu nekk.
Yonent bi gëm na lañu wàcce ca moom, la bawoo ca Yàlla, [jullit ña gëm] itam : ñoom ñépp gëm nañu Yàlla aki Malaakaam, aki téeréem, aki Yonentam; (te ñu ne) : "duñu téqale kenn ci ay Yonentam". Wax itam : "Dégg nanu, topp nanu. Sa njéggal lañu yaakaar, di ko sàkku. Te Yaw yaa di daj dëpp gi".
Yàlla du teg kenn ludul lu mu àttan. Lu mu def ci lu baax añe ko, lu mu def ci safaan yenu ko. Yàlla suñu Boroom, bul ñu jàppee lañu fàtte walla ñu juum. Te bul ñu teg coono kem na nga ko tege woon ña ñu jiitu woon. Te bul ñu teg lu ëpp suñu kàttan, jéggal ñu, baal ñu, yërëm ñu. Yaay suñu wéeruwaay, defal ñu ndimbal ci kaw yéefër yi.
