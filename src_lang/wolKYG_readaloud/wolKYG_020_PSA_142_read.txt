Sabóor.
142.
Muy taalifu ñaan bu ñeel Daawuda, ba mu nekkee ca xunti ma. 
Ma àddu, ñaan Aji Sax ji; àddu ca kaw, di tinu Aji Sax ji, 
sippi ko sama tawat, diis ko sama njàqare. 
Bu ma yoqee, ràññee nga samay jéego; yoon wi may jaare lañu ma làqal am yeer. 
Ma geesu ndijoor, xool; du kenn ku ma faale. Rawtu réer ma, du kenn ku sama bakkan saf. 
Aji Sax ji, ma woo la wall; ma ne, yaay sama kiiraay, di sama séddoo fi kaw suuf. 
Teewlul, ma ne wóoy, damaa manatul, xettli ma ci ñi ma topp, dañu maa ëpp doole. 
Ngalla génne ma fi ma tëje, ma sant la. Man la way-gëm ñi di yéew ëllëg, yaa may xéewale ab yool. 
