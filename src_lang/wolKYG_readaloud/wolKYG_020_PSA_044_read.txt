Sabóor.
44.
Mu jëm ci njiital jàngkat yi, di taalif bu ñeel askanu Kore wu góor. 
Éy Yàlla, noo déggal sunu bopp, sunuy maam a nu wax jëf ja nga jëf, ca seeni jant, bu yàgga yàgg. 
Yaw ci sa bopp yaa dàq xeet yi, jëmbat fa maam ya; yaa mbugal xeet yi, ñoom, nga yiwi leen. 
Du seen saamar lañu nangoo réew mi moos, seen dooley bopp it mayu leen ndam. Yaa ko defe kàttan ak doole, geesoo leen sa leeru kanam, ngir sa cofeel. 
Yaay kiy sama buur, di sama Yàlla, mayal askanu Yanqóoba ay ndam. 
Yaw lanuy dàqe bañ yi, sa tur lanuy dëggaatee ñi nu song. 
Du fitt laa wóolu, du saamar a may may ndam. 
Yaa nuy musal ci bañ yi, yaay gàcceel noon ñi. 
Yàlla lanuy damoo bésoo bés, di màggal turam ba fàww. Selaw. 
Waaye danga noo wacc, torxal nu, ba àndulook sunu mboolooy xare. 
Waññi nga nu, nu won noon yi gannaaw, ñu bañ nu, ba futti nu. 
Ni gàtt yu ñuy yàpp, ni nga nu joxee, tasaare nu ci biir xeet yi. 
Jaay nga sa mbooloo ci dara, te jariñu la tus. 
Tax nga sunuy dëkk di nu ree, ñi nu séq di nu kókkaleek a ñaawal. 
Tax nga xeet yi di nu léeboo, jaambur yaa ngi nuy wëcc bopp! 
Damaa dëkke gàcce, sëlmoo kersa 
ndax kókkali yeek xastey nit ñi ma bañ, di feyoonteek man. 
Lii lépp dal na nu, te fàttewunu la, fecciwunu la kóllëre. 
Dëdduwunu la, wàccunu saw yoon, 
teewul nga not nu, wacce nu xaj ya, këpp nu lëndëmu ndee. 
Su nu la fàtte woon yaw, sunu Yàlla, ba tàllal tuuri doxandéem yi loxo, 
du la ump, yaw Yàlla, mi xam kumpay xol. 
Yaa tax ñu yendu noo bóom, dees noo jàppe ni xar yu ñuy tër. 
Éy Aji Sax ji, jógal! Looy nelaw? Yewwul, bu nu wacc ba fàww. 
Loo nu làqe saw yiw, di fàtte sunu njàqareek sunu coono? 
Nu ngi ne ñàyy ci pënd bi, di watat koll fi suuf. 
Wallusi nu, jot nu ngir sa ngor. 
