Sabóor.
24.
Ñeel Daawuda, di kàddug Sabóor. Aji Sax jee moom suuf ak li ko fees, ak àddina ak li ci biiram. 
Moo samp suuf biir géej, dëj ko ci kaw wal mi. 
Ana kuy yéegi tundu Aji Sax ji, kuy taxawi bérabam bu sell ba? 
Xanaa ku mucc ayib, sell ab xol, xemmemul caaxaani neen, du giñey fen. 
Kookooy jagoo barkeb Aji Sax ji, ak njekku Yàlla, mi koy musal. 
Ñooñooy waa làng, gi lay sàkku, di maasug Yanqóoba, giy sàkku sa yiw. Selaw. 
Neleen bunt yi kulbét, ubbileen bunti cosaan yi, Buur Boroom ndam duggsi. 
Buur Boroom ndam booboo di kan? Xanaa Aji Sax ji Boroom dooleek njàmbaar, Aji Sax ji jàmbaaru xare ji. 
Neleen bunt yi kulbét, ubbileen bunti cosaan yi, Buur Boroom ndam duggsi. 
Buur Boroom ndam booboo di kan? Xanaa Aji Sax ju gàngoor yi. Kookooy Buur Boroom ndam. Selaw. 
